---
title: Państwa, miasta i cyfrowa rzeczywistość
description: "Plany związane z metaversem, pojawiają się jednak także po stronie instytucji państwowych i publicznych."
date: Jan 22 2022
---

Plany związane z metaversem, pojawiają się jednak także po stronie instytucji państwowych i publicznych. Barbados stał się pierwszym krajem na świecie, który otworzył w nim swoją ambasadę. Państwo kupiło wirtualną działkę w grze Decentraland i wybudowało na niej swoje przedstawicielstwo. Co prawda inicjatywa jest raczej zabiegiem marketingowym, w tym autopromocją jej autora Gabriela Abeda, ambasadora Barbadosu w Zjednoczonych Emiratach Arabskich, który jest także prezesem firmy kryptograficznej Bitt. Niewykluczone jednak, że kiedyś w ślad za karaibskim państwem, pójdą inne kraje. Tam gdzie wirtualne ambasady, będzie musiało pojawić się także prawo i traktaty międzynarodowe.

Decentraland to gra łącząca wirtualną rzeczywistość z technologią blockchain. Można kupować w niej wirtualną ziemię i stawiać na niej budynki, brać udział w wydarzeniach oraz wchodzić w interakcje z innymi graczami.

Z państw przenieśmy się do miast, a konkretniej do stolicy Korei Południowej. Seul zamierza stworzyć swój własny metaverse, który zostanie wykorzystany do turystyki oraz organizacji wydarzeń. Co ciekawe w odwzorowanym 1:1 cyfrowym mieście zrekonstruowane zostaną także zabytki, które nie przetrwały do naszych czasów, w tym jeden z jego dawnych symboli – Brama Donuimun, zburzona w 1915 roku przez japońskich kolonistów. Zgodnie z planami władz Seulu równolegle do wydarzeń w realu, w metaversie mają odbywać się różne obchody, takie jak powitanie Nowego Roku przed Pawilonem Bosingak. W cyfrowym Seulu będzie można udać się także do wirtualnych urzędów i załatwić swoje sprawy, spotykając się z awatarami urzędników. Już w 2023 roku otwarte zostanie w nim centrum świadczenia usług socjalnych. Na budowę metaversu miasto przeznaczyło już ponad 3 miliony dolarów i zapowiada, że zrealizuje projekt do 2030 roku.


Link do kolejnego postu [tutaj](/posts/example-post).




